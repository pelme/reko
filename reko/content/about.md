# Om handlareko.se

handlareko.se är en webbtjänst för lokala REKO-ringar där producenter kan lägga upp sina varor och konsumenter kan handla direkt av producenten.

## Vision
handlareko.se ska vara den självklara digitala plattformen för alla REKO-ringar i Sverige – en modern och användarvänlig lösning som stärker och utvecklar hela REKO-communityn.

## Mission
Vi bygger en plattform som gör det enklare att handla lokalt producerade varor genom REKO-ringar. Med fokus på användbarhet och moderna tekniska lösningar vill vi sänka trösklarna för både konsumenter och producenter att delta i lokala REKO-ringar.

## Värderingar
- **Ideellt & vinstfritt:** Precis som själva REKO-ringarna så bedrivs handlareko.se helt ideellt och utan
vinstintresse. Det ska aldrig kosta att sälja eller handla via handlareko.se.
- **Hållbar över tid:** Plattformen är byggd för att kräva minimala resurser att driva. Det är viktigt för att inte bli beroende av kommersiella intressen eller sponsorer.
- **Integritet:** Personuppgifter samlas in i så liten omfattning som möjligt. Efter en utlämning raderas uppgifterna permanent från handlareko.se's system. Personuppgifter delas inte med någon annan part än producenten.
- **Öppenhet & transparens:** Projektet utvecklas öppet [på Github](https://github.com/pelme/reko). Alla är välkomna att bidra till utvecklingen av projektet. All kod och dokumentation är öppen källkod.

## Nuvarande status

handlareko.se utvecklas aktivt. Grundläggande funktionalitet för att hantera produkter och beställningar finns nu på plats.

Prova gärna att lägga en beställning hos vår demo-producent "Östergården":
<https://handlareko.se/demo>.

Mycket arbete återstår för att kunna tillgodose alla behov fullt ut. Målet är att steg för steg göra tjänsten enklare, bättre och mer komplett.

Vill du se vad som är på gång? Kika in i våra [Github Issues](https://github.com/pelme/reko/issues).

## Vad är problemet med Facebook?
REKO har kunnat växa till en stor rörelse tack vare smidigheten i Facebook-grupper. Att beställa genom Facebook har dock ett gäng praktiska, juridiska och etiska problem:

  * **Långa kommentarsfält:** Kommentarsfälten blir snabbt väldigt långa och svåra att navigera. Ibland är det hundratals inlägg med beställningar och konversationer. Detta är rörigt både för den som handlar och den som säljer.

  * **Missförstånd:** Det blir ofta missförstånd när beställningar sker med fritext. Både från producenten och konsumenten. Detta leder till frustration hos alla och att det i slutändan blir mindre lönsamt att sälja produkter via REKO.

  * **Offentliga beställningar:** Vissa grupper har över 20&nbsp;000 medlemmar. Alla dessa medlemmar kan ta del av alla andra beställningar. Detta kan leda till att man helt undviker att handla på REKO. Vi anser att varje beställning bara är en angelägenhet för kunden och producenten.

  * **Facebook som mellanhand:** Alla producenter och medlemmar lyder under Facebooks tjänstevillkor. Vi anser att REKO-rörelsen i Sverige inte bör ha ett så starkt beroende till av ett av världens största bolag.

## Vilka står bakom handlareko.se?
handlareko.se startades och drivs av Andreas Pelme och David Svenson. Vi är
trogna REKO-kunder och har lång erfarenhet av öppen källkod och att bygga
användbara system. Vi bekostar driftkostnaderna för tjänsten.

## Vi vill höra från dig!
Vill du veta mer om handlareko.se? Är du administratör i en REKO-ring och vill
använda handlareko.se? Är du producent som vill sälja dina varor smidigare?
Vill du hjälpa till att utveckla handlareko.se eller bidra på något annat sätt? Eller är du bara nyfiken eller
har några frågor?

Hör av dig: <hej@handlareko.se>

/Andreas Pelme & David Svenson

